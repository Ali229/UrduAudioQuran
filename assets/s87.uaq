شروع الله کے نام سے جو بڑا مہربان نہایت رحم والا ہے
(اے پیغمبر) اپنے پروردگار جلیل الشان کے نام کی تسبیح کرو (﻿۱﻿) جس نے (انسان کو) بنایا پھر( اس کے اعضاء کو) درست کیا (﻿۲﻿) اور جس نے( اس کا)اندازہ ٹہرایا (پھر اس کو) رستہ بتایا (﻿۳﻿) اور جس نے چارہ اگایا (﻿۴﻿) پھر اس کو سیاہ رنگ کا کوڑا کر دیا (﻿۵﻿) ہم تمہیں پڑھا دیں گے کہ تم فراموش نہ کرو گے (﻿۶﻿) مگر جو خدا چاہے۔ وہ کھلی بات کو بھی جانتا ہے اور چھپی کو بھی (﻿۷﻿) ہم تم کو آسان طریقے کی توفیق دیں گے (﻿۸﻿) سو جہاں تک نصیحت (کے) نافع( ہونے کی امید) ہو نصیحت کرتے رہو (﻿۹﻿) جو خوف رکھتا ہے وہ تو نصیحت پکڑے گا (﻿۱۰﻿) اور (بےخوف) بدبخت پہلو تہی کرے گا (﻿۱۱﻿) جو (قیامت کو) بڑی (تیز) آگ میں داخل ہو گا (﻿۱۲﻿) پھر وہاں نہ مرے گا اور نہ جئے گا (﻿۱۳﻿) بے شک وہ مراد کو پہنچ گیا جو پاک ہوا (﻿۱۴﻿) اور اپنے پروردگار کے نام کا ذکر کرتا رہا اور نماز پڑھتا رہا (﻿۱۵﻿) مگر تم لوگ تو دنیا کی زندگی کو اختیار کرتے ہو (﻿۱۶﻿) حالانکہ آخرت بہت بہتر اور پائندہ تر ہے (﻿۱۷﻿) یہ بات پہلے صحیفوں میں (مرقوم) ہے (﻿۱۸﻿) (یعنی) ابراہیم اور موسیٰ کے صحیفوں میں (﻿۱۹﻿)